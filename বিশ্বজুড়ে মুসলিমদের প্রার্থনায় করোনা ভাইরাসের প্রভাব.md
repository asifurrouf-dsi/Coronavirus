করোনা ভাইরাস আতঙ্কে বিশ্বের বিভিন্ন দেশের মানুষেরা সতর্কতাবশত এড়িয়ে চলছে জন সমাগম। এরমধ্যে অনেক দেশই তাদের নাগরিকদের করোনা ভাইরাস প্রতিরোধে বেঁধে দিয়েছে বিভিন্ন নিয়ম।করোনা ভাইরাসে প্রভাব পড়েছে মুসলমানদের প্রার্থনাতেও।

করোনা ভাইরাসের কারণে সম্প্রতি বিদেশীদের জন্য ওমরাহ হজ নিষিদ্ধ করছিল সৌদি আরব সরকার। তবে বুধবার থেকে সৌদি আরবের নাগরিকদের জন্যও ওমরাহ হজ নিষিদ্ধ করা হয় । এই বিষয়ে সৌদি সরকারের পক্ষ থেকে জানানো হয়েছে, করোনা ভাইরাস যাতে না ছড়ায় সে জন্য সতর্কতাবশত এই সিদ্ধান্ত নেয়া হয়েছে। সৌদি আরবে এই পর্যন্ত দুই জন করোনা ভাইরাসে আক্রান্ত হয়েছেন।

ইরান সরকারও সকল প্রাদেশিক রাজধানী গুলোতে জুমার নামাজ স্থগিত রাখার সিদ্ধান্ত নিয়েছে । এছাড়া আগামী ২১ থেকে ২৫ মার্চ অনুষ্ঠিত হতে যাওয়া ইরানের নওরোজ বা নবর্ষের অনুষ্ঠানও স্থগিত করা হয়েছে। মুসলিম দেশগুলোর মধ্যে ইরানে করোনা ভাইরাসে সবচেয়ে বেশি মানুষ আক্রান্ত হয়েছেন। ইরান সরকারের দেয়া সবশেষ তথ্য অনুযায়ী, ইরানে করোনা ভাইরাসে আক্রান্তের সংখ্যা ২ হাজার৯শ২২ জন। এছাড়া দেশটিতে করোনা ভাইরাসে আক্রান্ত হয়ে মারা গেছেন ৯২ জন। ইরানের প্রেসিডেন্ট হাসান রুহানি সম্প্রতি এক মন্ত্রী সভার বৈঠকে করোনা প্রতিরোধে সকলে একসঙ্গে কাজ করার আহ্বান জানিয়েছেন। এদিকে সিঙ্গাপুরের মুসলিম বিষয়ক মন্ত্রী মাসাগোস জুলকিফলি দেশটির মুসলমানদের নিজেদের জায়নামাজ ব্যবহার করার আহ্বান জানিয়েছেন। পাশাপাশি মসজিদে এসে করমর্দন করা থেকে বিরত থাকতে বলেছেন। এই বিষয়ে মাসাগোস জুলকিফলি বলেন,এই অবস্থায় করমর্দন করা ঠিক না। কিন্তু যদি করেন তাহলে হাত ধুয়ে ফেলুন। এটা শুধু একটি পূর্ব সতর্কতা যা আমাদের অনেকেই ভুলে যাই।

করোনা ভাইরাস আতঙ্কে মুসলিমদের বাড়িতেই প্রার্থনা করার আহ্বান জানিয়েছে তাজিকিস্তান সরকার। পাশাপাশি জুমার নামাজও দেশটিতে বন্ধ করে দেয়া হয়েছে। তবে তাজিকিস্তানে এখনও করোনা আক্রান্ত রোগী পাওয়া যায়নি।

যুক্তরাজ্যেও মুসলিমদের করোনা ভাইরাস প্রতিরোধে সরকারের আদেশ অনুসরণ করার জন্য পরামর্শ দিয়েছে দ্য মুসলিম কাউন্সিল অব ব্রিটেন। এই সংস্থাটি মূলত যুক্তরাজ্যের মুসলমানদের সবচেয়ে বড় সংস্থা। এই বিষয়ে দ্য মুসলিম কাউন্সিল অব ব্রিটেনের পক্ষ থেকে বলা হয়, সরকারের বেশিরভাগ পরামর্শেই পরিষ্কার এবং স্বাস্থ্যগত বিষয়টি নিয়ে বলা হয়েছে যা ইসলামিক রীতির সঙ্গে সামঞ্জস্য। সংস্থাটি স্কুল, মাদ্রাসার শিক্ষার্থীদের হাত ধোয়ার জন্য পরামর্শ দিয়েছে।

বিশ্বজুড়ে ৯৩ হাজার মানুষ করোনা ভাইরাসে আক্রান্ত হয়েছেন । এদের মধ্যে চীনেই আক্রান্ত হয়েছেন ৮০ হাজার। এছাড়া করোনা ভাইরাসে আক্রান্ত হয়ে বিশ্বজুড়ে মৃতের সংখ্যা ৩ হাজার ছাড়িয়েছে। করোনা ভাইরাসে আক্রান্ত রোগীদের শরীরে প্রাথমিক লক্ষণ হিসেবে শ্বাসকষ্ট, জ্বর, সর্দি, কাশির মত সমস্যা দেখা দেয় ।

https://www.ittefaq.com.bd/spotlight/135124/%E0%A6%AC%E0%A6%BF%E0%A6%B6%E0%A7%8D%E0%A6%AC%E0%A6%9C%E0%A7%81%E0%A7%9C%E0%A7%87-%E0%A6%AE%E0%A7%81%E0%A6%B8%E0%A6%B2%E0%A6%BF%E0%A6%AE%E0%A6%A6%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%BE%E0%A6%B0%E0%A7%8D%E0%A6%A5%E0%A6%A8%E0%A6%BE%E0%A7%9F-%E0%A6%95%E0%A6%B0%E0%A7%8B%E0%A6%A8%E0%A6%BE-%E0%A6%AD%E0%A6%BE%E0%A6%87%E0%A6%B0%E0%A6%BE%E0%A6%B8%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%AD%E0%A6%BE%E0%A6%AC
