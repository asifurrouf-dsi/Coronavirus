করোনাভাইরাস এখন আর চীনে আটকে নেই, ছড়িয়েছে আর সত্তরটি দেশে। এতে আক্রান্ত হয়ে প্রাণ হারানোর সংখ্যাও বাড়ছে লাফিয়ে লাফিয়ে। পুরো বিশ্বই এখন এই ভাইরাসকে রুখে দিতে আপ্রাণ চেষ্টা করে যাচ্ছে। সচেতনতা এবং সতর্কতাই এর থেকে বাঁচার একমাত্র উপায়।

কথা বলা, হাঁচি, কাশির সময় মুখ থেকে বের হওয়া ছিটেফোঁটা থেকেই ছড়ায় এই ভাইরাস। আক্রান্ত কারও মুখ থেকে সেই ছিটে যদি হাতে এসে লাগে, তারপর সেই হাত যারই মুখ, নাক, চোখের সংস্পর্শে আসবে, তারই সংক্রামিত হওয়ার আশঙ্কা রয়েছে।

মরণঘাতি এই ভাইরাস প্রতিরোধে সবার আগে সতর্ক থাকতে হবে হাত ধোয়ার বিষয়ে। সবকিছুই স্বাস্থ্যসম্মত উপায়ে করতে হবে। যাদের ঠান্ডা লেগেছে, হাঁচি-কাশি হচ্ছে, তাদের থেকে দূরে থাকবেন। আর মাস্ক তো পরবেনই।

বিশেষজ্ঞরা বলছেন, হাত সাবান দিয়ে পরিষ্কার করলেই যে আপনার হাতের সব জীবাণু উধাও হয়ে যাবে, তাও সঠিক নয়। জেনে নিন হাত ধোয়ার সঠিক নিয়ম-

* পরিষ্কার পানিতে প্রথমে হাত ভিজিয়ে নিন। এবার কনুইয়ের সাহায্যে কলটা বন্ধ করুন। হাত দিয়ে কল বন্ধ করলে সংক্রমণের ঝুঁকি থেকে যায়।

* সাবানের সাহায্যে হাতে ও আঙুলে ফেনা তৈরি করুন।

* খেয়াল রাখবেন, ফেনা যেন হাতের পেছন দিক, আঙুলের ফাঁক ও নখের নিচ পর্যন্ত পৌঁছায়।

* অন্তত ২০ সেকেন্ড দুটি হাত ঘষা জরুরি। এর ফলে হাতের ময়লা, ত্বকের মাইক্রোবগুলো উঠে যায়।

* হাত ঘষে ধোয়া শেষ হলে আবারও পরিষ্কার পানি দিয়ে হাত ধুয়ে ফেলুন।

* শুধু নিজে ব্যবহার করেন, এমন পরিষ্কার তোয়ালেতে হাত মুছে নিন বা এয়ার-ড্রাই করে নিন।

Referrence: https://www.jagonews24.com/lifestyle/article/563329
